<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">周書-卷三十四·列傳第二十六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
	列傳第二十六
</h1><hr/></div>
<div class="section" id="title-1"><h2>
<strong>趙善　元定　楊𢶏　裴寬　楊敷</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	趙善字僧慶，太傅、楚國公貴之從祖兄也。祖國，魏龍驤將軍、洛州刺史。父更，安樂太守。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	善少好學，涉獵經史，美容儀，沉毅有遠量。永安初，爾朱天光爲肆州刺史，辟爲主簿，深器重之。天光討邢杲及万俟醜奴，以善爲長史。軍中謀議，每參預之。天光爲關右行臺，表善爲行臺左丞，加都督、征虜將軍。普泰初，賞平關、隴之功，拜驃騎將軍、大行臺、<span class="jiaozhusup">張森楷云：「大行臺官尊，時止宇文泰、高歡爲之，非善所得官也。北史（卷五九趙貴附從祖兄善傳）『臺』下有『尚書』二字，當是。」按張以爲時止高歡、宇文泰爲大行臺之說，誤，但趙善不能爲此官和當從北史的意見是對的。上文明云「爾朱天光爲關右行臺」（無「大」字，或是省文，或是後加「大」字）。趙善先爲行臺左丞，後爲尚書，於升進次序亦合。</span>散騎常侍，封山北縣伯，邑五百戶。俄除持節、東雍州諸軍事、雍州刺史。<span class="jiaozhusup">張森楷云：「下『雍州』上亦當有『東』字，刺史例不得在所督州外也。」按張說是，此時雍州刺史爲爾朱天光（見魏書卷一０孝莊紀永安三年、卷一一前廢帝紀普泰元年和卷七五爾朱天光傳），趙善不可能任此官。</span>天光東拒齊神武於韓（令）陵，<span class="jiaozhusup">諸本「韓」都作「寒」，殿本當是依北史改，然「韓陵」本亦可作「寒陵」，諸本不誤。「令」字衍，今刪。</span>善又以長史從。及天光敗見殺，善請收葬其屍，齊神武義而許之。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	賀拔岳總關中兵，乃遣迎善，復以爲長史。岳爲侯莫陳悅所害，善共諸將翊戴太祖，仍從平悅。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	魏孝武西遷，除都官尚書，改封襄城縣伯，增邑五百戶。頃之，爲北道行臺，與儀同李虎等討曹泥，克之。遷車騎大將軍、儀同三司、尚書右僕射，進爵爲公，增邑并前一千五百戶。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	大統三年，轉左僕射，兼侍中，監著作，領太子詹事。善性溫恭，有器局，雖位居端右，而逾自謙退。其職務克舉，則曰某官之力；若有罪責，則曰善之咎也。時人稱其公輔之量。太祖亦雅敬重焉。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	九年，從戰邙山，屬大軍不利，善爲敵所獲，遂卒於東魏。建德初，朝廷與齊通好，齊人乃歸其柩。其子絢表請贈諡。<span class="jiaozhusup">北史本傳「絢」作「詢」。</span>詔贈大將軍、大都督、岐宜寧豳四州諸軍事、岐州刺史。諡曰敬。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	子度，字幼濟，車騎大將軍、儀同三司。度弟絢，字會績，驃騎大將軍、開府儀同三司、淅資二州刺史。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	元定字願安，河南洛陽人也。祖比頹，魏安西將軍、務州刺史。<span class="jiaozhusup">北史卷六九元定傳無「頹」字，「務」作「婺」。錢氏考異卷三二云：「按魏志（魏書卷一０六地形志）無務州，務字疑訛。」按魏也沒有「婺州」，北史亦誤。</span>父道龍，征虜將軍、鉅鹿郡守。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	定惇厚少言，內沉審而外剛毅。永安初，從爾朱天光討關隴群賊，並破之。除襄（虜）〔威〕將軍。<span class="jiaozhusup">冊府卷三五五「虜」作「威」。按魏書卷一一三官氏志將軍號無襄虜，襄威將軍在從第六品，今據冊府改。</span>及賀拔岳被害，定從太祖討侯莫陳悅，以功拜平遠將軍、步兵校尉。魏孝武西遷，封高邑縣男，邑二百戶。從擊潼關，拔回洛城，進爵爲伯，增邑三百戶，加前將軍、太中大夫。從擒竇泰，復弘農，破沙苑，戰河橋，定皆先鋒，當其前者，無不披靡。以前後功，累遷都督、征東將軍、金紫光祿大夫、帥都督，增邑三百戶。邙山之役，敵人如堵，定奪矟衝之，殺傷甚眾，無敢當者。太祖親觀之，論功爲最，賞物甚厚。十三年，授河北郡守，加大都督、通直散騎常侍，增邑通前一千戶。定有勇略，每戰必陷陣，然未嘗自言其功。太祖深重之，諸將亦稱其長者。十五年，遷使持節、車騎大將軍、開府儀同三司，進爵爲公。魏廢帝二年，以宗室，進封建城郡王。（二）〔三〕年，行周禮，爵隨例改，封長湖郡公。<span class="jiaozhusup">張森楷云：「上有『廢帝二年』，此不合復有『二年』。據太祖紀（卷二文帝紀）行周禮是魏恭帝三年事，此『二』當作『三』，上脫『恭帝』二字。」按北史正作「三年」，今據改。但北史亦無「恭帝」二字，也可能上「廢帝」爲「恭帝」之誤。</span>世宗初，拜岷州刺史。威恩兼濟，甚得羌豪之情。先時生羌據險不賓者，至是並出山谷，從征賦焉。及定代還，羌豪等感戀之。保定中，授左宮伯中大夫。久之，轉左武伯中大夫，進位大將軍。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	天和二年，陳湘州刺史華皎舉州歸梁，梁主欲因其隙，更圖攻取，乃遣使請兵。詔定從衛公直率眾赴之。梁人與華皎皆爲水軍，定爲陸軍，直總督之，俱至夏口。而陳郢州堅守不下。直令定率步騎數千圍之。陳遣其將淳于量、徐度、吳明徹等水陸來拒。量等以定已度江，勢分，遂先與水軍交戰。而華皎所統之兵，更懷疑貳，遂爲陳人所敗。皎得脫身歸梁。定既孤軍懸隔，進退路絕，陳人乘勝，水陸逼之。定乃率所部斫竹開路，且行且戰，欲趣湘州，而湘州已陷。徐度等知定窮迫，遣使僞與定通和，重爲盟誓，許放還國。定疑其詭詐，欲力戰死之。而定長史〔長〕孫隆及諸將等多勸定和，<span class="jiaozhusup">北史本傳和冊府卷四四四「孫隆」作「長孫隆」。按北史卷二二長孫嵩附五世孫儉傳云：「次子隆，位司金中大夫，從長湖公（湖原作潮，誤）元定伐陳，沒江南。」知周書脫「長」字，今據補。</span>定乃許之。於是與度等刑牲歃血，解仗就船。遂爲度等所執，〔所部〕眾軍亦被囚虜，<span class="jiaozhusup">宋本和北史本傳「眾」上有「所部」二字。張元濟云：「殿本脫此二字。」按冊府卷四四四「眾」上也有「部下」二字。今據宋本補。</span>送詣丹陽。居數月，憂憤發病卒。子樂嗣。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	楊𢶏字顯進，正平高涼人也。<span class="jiaozhusup">按魏書卷一０六上地形志上高涼縣屬高涼郡，不屬正平郡。元和郡縣志卷一四絳州稷山縣條又以爲北魏孝文置高涼縣屬龍門郡。這裏說「正平高涼」，不知何時改屬。</span>祖貴、父猛，並爲縣令。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	𢶏少豪俠有志氣。魏孝昌中，爾朱榮殺害朝士，<span class="jiaozhusup">按爾朱榮入洛在武泰元年（見魏書卷七四爾朱榮傳及相關紀傳），此作「孝昌中」誤。</span>大司馬、城陽王元徽逃難投𢶏，𢶏藏而免之。孝莊帝立，徽乃出，復爲司州牧。由是𢶏以義烈聞。擢拜伏波將軍、給事中。元顥入洛，孝莊欲往晉陽就爾朱榮，詔𢶏率其宗人收船馬渚。𢶏未至，帝已北度太行，𢶏遂匿所收船，不以資敵。及爾朱榮奉帝南討，至馬渚，𢶏乃具船以濟王師。顥平，封肥如五百戶，<span class="jiaozhusup">局本「肥如」下有「縣伯」二字，當是依北史卷六九楊𢶏傳補。</span>加鎮遠將軍、步兵校尉，行濟北郡事。進都督、平東將軍、太中大夫。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	從魏孝武入關，進爵爲侯，增邑八百戶，加撫軍、銀青光祿大夫。時東魏遷鄴，太祖欲知其所爲，乃遣𢶏間行詣鄴以觀察之。使還，稱旨，授通直散騎常侍、車騎將軍。稽胡恃險不賓，屢行抄竊，以𢶏兼黃門侍郎，往慰撫之。𢶏頗有權略，能得邊情，誘化酋渠，多來款附，乃有隨𢶏入朝者。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	時弘農爲東魏守，𢶏從太祖攻拔之。然自河以北，猶附東魏。𢶏父猛先爲邵郡白水令，<span class="jiaozhusup">宋本、南本、北本、汲本「邵」下無「郡」字，殿本當依北史補，局本從殿本（下請微行詣邵郡同）。按此傳多省文，上「肥如」下省縣伯，此省「郡」字。傳內省文還有幾處，不再出校記。</span>𢶏與其豪右相知，請微行詣邵郡，舉兵以應朝廷。太祖許之。𢶏遂行，與土豪王覆憐等陰謀舉事，密相應會者三千人，內外俱發，遂拔邵郡。擒郡守程保及令四人，並斬之。眾議推𢶏行郡事，𢶏以因覆憐成事，遂表覆憐爲邵郡守。以功授大行臺左丞，率義徒更爲經略。於是遣諜人誘說東魏城堡，旬月之間，正平、河北、南（涉）〔汾〕、二絳、建州、（大）〔太〕寧等城<span class="jiaozhusup">北史本傳「涉」作「汾」，張森楷以爲作「汾」是。按當時無「涉州」。又冊府卷四一一「大寧」作「太寧」。按魏書卷一０六上地形志上建州屬郡有泰寧，「太」「泰」常互用，「大」字誤。今皆據改。</span>，並有請爲內應者，大軍因攻而拔之。以𢶏行正平郡事，左丞如故。齊神武敗於沙苑，其將韓軌、潘洛、可朱渾元等爲殿，<span class="jiaozhusup">北史本傳「洛」作「樂」。按潘樂北齊書卷一五、北史卷五三有傳。「樂」「洛」同音，用作名字，當時常通用，今不改。</span>𢶏分兵要截，殺傷甚眾。東雍州刺史馬恭懼𢶏威聲，<span class="jiaozhusup">張森楷云：「裴文舉傳（卷三七）作『司馬恭』，通鑑（卷一五七）從之。疑此誤脫『司』字。」按北史和冊府卷三五五都作「司馬恭」。當時文章中「司馬」常省作「馬」，然此乃史傳敘事，當是脫去。</span>棄城遁走。𢶏遂移據東雍州。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	太祖以𢶏有謀略，堪委邊任，乃表行建州事。時建州遠在敵境三百餘里，然𢶏威恩夙著，所經之處，多並贏糧附之。比至建州，眾已一萬。東魏刺史車折于洛出兵逆戰，<span class="jiaozhusup">「于」原作「於」。諸本及北史本傳百衲本都作「于」，今逕改。</span>𢶏擊敗之。又破其行臺斛律俱步騎二萬於州西，大獲甲仗及軍資，以給義士。由是威名大振。東魏遣太保侯景攻陷正平，<span class="jiaozhusup">北史本傳「侯」作「尉」。按侯景似未官太保，北史卷五四尉景傳稱景歷官太保、太傅。疑作「尉」是。</span>復遣行臺薛循義率兵與斛律俱相會，於是敵眾漸盛。𢶏以孤軍無援，且腹背受敵，謀欲拔還。恐義徒背叛，遂僞爲太祖書，遣人若從外送來者，云已遣軍四道赴援。因令人漏泄，使所在知之。又分土人義首，令領所部四出抄掠，擬供軍費。𢶏分遣訖，遂於夜中拔還邵郡。朝廷嘉其權以全軍，即授建州刺史。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	時東魏以正平爲東雍州，遣薛榮祖鎮之。𢶏將謀取之，乃先遣奇兵，急攻汾橋。榮祖果盡出城中戰士，於汾橋拒守。其夜，𢶏率步騎二千，從他道濟，遂襲克之。進驃騎將軍。既而邵郡民以郡東叛，郡守郭武安脫身走免。𢶏又率兵攻而復之。轉正平郡守。又擊破東魏南絳郡，虜其郡守屈僧珍。錄前後功，別封郃陽縣伯，邑五百戶。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	邙山之戰，𢶏攻拔柏谷塢，因即鎮之。及大軍不利，𢶏亦拔還。而東魏將侯景率騎追𢶏，𢶏與儀同韋法保同心抗禦，且前經十數里，<span class="jiaozhusup">北史本傳和冊府卷三五五作「且戰且前」。按「且前」語氣不完，疑脫「且戰」二字。</span>景乃引退。太祖嘉之，賜帛三百疋。復授建州刺史，鎮車箱。𢶏久從軍役，未及葬父，至是表請還葬。詔贈其父車騎大將軍、儀同三司、晉州刺史，贈其母夏陽縣君，並給儀衛。州里榮之。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	及齊神武圍玉壁，別令侯景趣齊子嶺。𢶏恐入寇邵郡，率騎禦之。景聞𢶏至，斫木斷路者六十餘里，猶驚而不安，遂退還河陽，其見憚如此。十二年，進授大都督，加晉建二州諸軍事。又攻破蓼塢，獲〔東〕魏將李顯，<span class="jiaozhusup">北史本傳「魏」上有「東」字，按周書不得稱東魏爲「魏」，今據補。</span>進儀同三司。尋遷開府，復除建州邵郡河內汲郡黎陽等諸軍事，領邵郡。十六年，大軍東討，授大行臺尚書，率義眾先驅敵境，攻其四戍，拔之。時以齊軍不出，乃追𢶏還。併肥如、郃陽二邑，合一千八百戶，改封華陽縣侯。又於邵郡置邵州，以𢶏爲刺史，率所部兵鎮之。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	保定四年，遷少師。其年，大軍圍洛陽，詔𢶏率義兵萬餘人出軹關。然𢶏自鎮東境二十餘年，數與齊人戰，每常克獲，以此遂有輕敵之心。時洛陽未下，而𢶏深入敵境，又不設備。齊人奄至，大破𢶏軍。𢶏以眾敗，遂降於齊。𢶏之立勳也，有慷慨壯烈之志，及軍敗，遂就虜以求苟免。時論以此鄙之。朝廷猶錄其功，不以爲罪，令其子襲爵。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	𢶏之敗也，新平郡守韓盛亦於洛陽戰沒。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	盛字文熾，南陽（渚）〔堵〕陽人也。<span class="jiaozhusup">宋本和冊府卷七八六「渚」作「堵」。按魏書卷一０六下地形志下襄州建城郡有赭陽縣。「堵」本音「者」，「赭陽」即「堵陽」，作「堵」是，今據改。魏志，赭陽不屬南陽，這裏是以漢魏舊郡縣標郡望。</span>五世祖遠，爲鄭縣令，因徙居京兆之渭南焉。曾祖良，舉秀才，奉朝請、姑臧令。祖與，魏儻城郡守，贈直州刺史。父先藻，安夷鄜城二郡守，贈鎮遠將軍、義州刺史。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	盛幼有操行，涉獵經史，兼善騎射，膂力過人。魏大統初，起家開府行參軍。轉參軍事。從李遠積年征討，每有戰功。累遷至都督、輔國將軍、中散大夫、帥都督、持節、平東將軍、太中大夫、銀青光祿大夫、大都督。明帝二年，封臨湍縣子，邑三百戶。保定四年，授使持節、車騎大將軍、儀同三司、虞部下大夫，出爲新平郡守。居官清靜，嚴而不殘，矜恤孤貧，抑挫豪右，賊盜止息，郡治肅然。尋以本官從晉公護東討，於洛陽戰沒。贈淅洛義三州刺史，諡曰壯。子謙嗣。官至大都督。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	盛二兄，德輿、仲恭。德輿姿貌魁傑，有異常人。歷官持節、車騎大將軍、儀同三司、通洛慈澗防主、邵州刺史、任城縣男。仲恭美容儀，澹於榮利。郡累辟爲功曹、中正。仲恭答曰：「第五之號，豈減驃騎乎！」<span class="jiaozhusup">冊府宋本卷八一二作：「仲恭以訾於（明本作「貲干」）榮利，郡辟爲功曹中正，仲恭辭不獲免，乃應之。申公李穆嘗謂仲恭曰：『君唯願安坐作富家公，名級何繇可進？須爲子孫作資蔭，寧止足於郡吏邪。』仲恭答曰：『第五之號，豈減驃騎乎。』」按「訾於榮利」當是「澹於榮利」之訛，宋本冊府「澹」訛作「訾」，明本以不可通，臆改爲「貲干」。「中正」下四十五字疑是周書脫去。否則「仲恭答曰」，上無所承，不知道答誰。</span>後歷廣原、靈原、新豐三縣令，所在皆有聲績。有八子，並有志操。少子紉約，後最知名。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	裴寬字長寬，河東聞喜人也。祖德歡，魏中書郎、河內郡守。父靜慮，銀青光祿大夫，贈汾州刺史。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	寬儀貌瑰偉，博涉群書，弱冠爲州里所稱。與二弟漢、尼是和知名。<span class="jiaozhusup">張森楷云：「『是和』二字，於義無施，疑誤衍文。」</span>親歿，撫弟以篤友聞。滎陽鄭孝穆<span class="jiaozhusup">諸本和冊府卷七九二「鄭」下無「孝」字，乃雙名單稱。殿本當是依北史卷三八裴寬傳補。</span>常謂從弟文直曰：「裴長寬兄弟，天倫篤睦，人之師表。吾愛之重之。汝可與之遊處。」年十三，以選爲魏孝明帝挽郎，釋褐員外散騎侍郎。魏孝武末，除廣陵王府直兵參軍，加寧朔將軍、員外散騎常侍。及孝武西遷，寬謂其諸弟曰：「權臣擅命，乘輿播越，戰爭方始，當何所依？」諸弟咸不能對。寬曰：「君臣逆順，大義昭然。今天子西幸，理無東面，以虧臣節。」乃將家屬避難於大石巖。<span class="jiaozhusup">宋本「石」字下一字模糊。百衲本作「嶺」。張元濟以爲「巖」字誤，云「見北史」。或百衲所據宋本，此字尚清晰。然諸本都作「巖」，今不改。</span>獨孤信鎮洛陽，始出見焉。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	時汾州刺史韋子粲降於東魏，子粲兄弟在關中者，咸已從坐。其季弟子爽先在洛，窘急，乃投寬。寬開懷納之。遇有大赦，或傳子爽合免，因爾遂出。子爽卒以伏法。獨孤信召而責之。寬曰：「窮來見歸，義無執送。今日獲罪，是所甘心。」以經赦宥，遂得不坐。<span class="jiaozhusup">「遂」原作「罪」。諸本和北史都作「遂」，是，今逕改。</span>
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	大統五年，授都督、同軌防長史，加征虜將軍。十三年，從防主韋法保向潁川，解侯景圍。景密圖南叛，軍中頗有知者。以其事計未成，外示無貳，往來諸軍間，侍從寡少。軍中名將，必躬自造，至於法保，尤被親附。寬謂法保曰：「侯景狡猾，必不肯入關。雖託款於公，恐未可信。若仗兵以斬之，<span class="jiaozhusup">北史本傳和冊府卷四０五、通鑑卷一六０「仗」作「伏」。疑作「伏」是。</span>亦一時之計也。如曰不然，便須深加嚴警，不得信其誑誘，自貽後悔。」法保納之，然不能圖景，但自固而已。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	十四年，與東魏將彭樂、〔樂〕恂戰於新城，<span class="jiaozhusup">張森楷云：「北史『樂』下更有『樂』字。樂恂，揚州刺史也，見侯景傳（梁書卷五六）。此脫一『樂』字。」按張說是，今據補。</span>因傷被擒。至河陰，見齊文襄。寬舉止詳雅，善於占對，文襄甚賞異之。謂寬曰：「卿三河冠蓋，材識如此，我必使卿富貴。關中貧（校）〔狹〕，<span class="jiaozhusup">冊府卷三七三、御覽卷三二六「校」作「狹」。按「校」字不通，今據改。</span>何足可依，勿懷異圖也。」因解鎖付館，厚加其禮。寬乃裁臥氈，夜縋而出，因得遁還，見於太祖。太祖顧謂諸公曰：「被堅執銳，或有其人，疾風勁草，歲寒方驗。裴長寬爲高澄如此厚遇，乃能冒死歸我。雖古之竹帛所載，何以加之！」乃手書署寬名下，授持節、帥都督，封夏陽縣男，邑三百戶，并賜馬一疋、衣一襲，即除孔城城主。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	十六年，遷河南郡守，仍鎮孔城。尋加撫軍、大都督、通直散騎常侍。魏廢帝元年，進使持節、車騎大將軍、儀同三司、散騎常侍。孝閔帝踐阼，進爵爲子。寬在孔城十三年，與齊洛州刺史獨孤永業相對。永業有計謀，多譎詐，或聲言春發，秋乃出兵，掩蔽消息，倏忽而至。寬每揣知其情，用兵邀擊，無不克之。永業常戒其所部曰：「但好鎮孔城，<span class="jiaozhusup">冊府卷三九三、御覽卷二七九「鎮」作「慎」。按孔城防主是裴寬，獨孤永業是齊將，何得告誡部下「好鎮孔城」，從下文看來，疑作「慎」是。</span>自外無足慮。」其見憚如此。齊伊川郡守梁鮓，常在境首抄掠。太祖患之，命寬經略焉。鮓行過妻家，椎牛宴飲，既醉之後，不復自防。寬密知之，遣兵往襲，遂斬之。太祖嘉焉，賜奴婢、金帶、粟帛等。武成二年，徵拜司（士）〔土〕中大夫。<span class="jiaozhusup">按通典卷三九後周官品正五命有司土中大夫。「士」字訛，今據改。</span>
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	保定元年，出爲（汾）〔沔〕州刺史。<span class="jiaozhusup">錢氏考異卷三二云：「『汾』當作『沔』，陳書程靈洗傳（卷一０）可證也。周本紀（卷二文帝紀下）改『江州爲沔州』。隋志（卷三一地理志下）於沔陽郡甑山縣云『西魏置江州』，而不及改沔州事，亦爲疏漏。」按錢說是，下面「汾州既接敵境」，冊府卷四四四正作「沔州」。今據改，下面二個「汾州」都逕改。</span>尋轉魯山防主。四年，加驃騎大將軍、開府儀同三司。天和二年，行復州事。三年，除溫州刺史。初陳氏與國通和，每脩聘好。自華皎附後，乃圖寇掠。沔州既接敵境，事資守備，於是復以寬爲沔州刺史。而州城埤狹<span class="jiaozhusup">冊府卷四四四「埤」作「卑」。</span>，器械又少，寬知其難守，深以爲憂。又恐秋水暴長，陳人得乘其便。即白襄州總管，請戍兵，<span class="jiaozhusup">冊府卷四四四、通鑑卷一七０「請」下有「益」字，較長。</span>并請移城於羊蹄山，權以避水。總管府許增兵守禦，不許遷移城。寬乃量度年常水至之處，豎大木於岸，以備船行。襄州所遣兵未至，陳將程靈洗已率眾至於城下。遂分布戰艦，四面攻之。水勢猶小，靈洗未得近城。寬每簡募驍兵，令夜掩擊，頻挫其銳。相持旬日，靈洗無如之何。俄而雨水暴長，所豎木上，皆通船過。靈洗乃以大艦臨逼，拍干打樓，應即摧碎，弓弩大石，<span class="jiaozhusup">冊府卷四四四、通鑑卷一七０「大」作「矢」。疑作「矢」是。</span>晝夜攻之。苦戰三十餘日，死傷過半。女垣崩盡，陳人遂得上城。短兵相拒，猶經二日。外無繼援，力屈。城陷之後，水便退縮。陳人乃執寬至揚州，尋被送嶺外。經數載，後還建業，<span class="jiaozhusup">北史本傳和冊府卷四四四「後」作「復」。疑作「復」是。</span>遂卒於江左。時年六十七。子義宣後從御正杜杲使於陳，始得將寬柩還。開皇元年，隋文帝詔贈襄郢二州刺史。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	義宣起家譙王儉府記室，轉司金二命士，合江令。寬弟漢。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	漢字仲霄，<span class="jiaozhusup">諸本「霄」都作「賈」，殿本當是依北史卷三八裴寬附弟漢傳改。</span>操尚弘雅，聰敏好學。嘗見人作百字詩，一覽便誦。魏孝武初，解褐員外散騎侍郎。大統五年，除大丞相府士曹行參軍，補墨曹參軍。漢善尺牘，尤便簿領，理識明贍，決斷如流。相府爲之語曰：「日下粲爛有裴漢。」十一年，李遠出鎮弘農，啟漢爲司馬。遠特相器遇。尋加安東將軍、銀青光祿大夫、成都上士<span class="jiaozhusup">按通典卷三九後周官品無此官，疑有誤。</span>。尋轉司車路下大夫。與工部郭彥、太府高賓等參議格令，<span class="jiaozhusup">「太」原作「大」。宋本、汲本、局本和冊府卷六二四都作「太」。二張都以爲「大」字誤。張元濟云：「賓爲太府中大夫，見傳廿九。」（按即卷三七裴文舉附高賓傳）張說是，今逕改。</span>每較量時事，必有條理，彥等咸敬異之。加帥都督。天和中，復與司宗孫恕、典祀薛慎同爲八使，巡察風俗。五年，加車騎大將軍、儀同三司。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	漢少有宿疾，恆帶虛羸，劇職煩官，非其好也。時晉公護擅權，搢紳等多諂附之，以圖仕進。唯漢直道固守，<span class="jiaozhusup">北史本傳和冊府卷四五九「固」作「自」。</span>八年不徙職。性不飲酒，而雅好賓遊。每良辰美景，必招引時彥，宴賞留連，間以篇什。當時人物，以此重之。自寬沒後，遂斷絕遊從，不聽琴瑟，歲時伏臘，哀慟而已。<span class="jiaozhusup">宋本、南本、北本、汲本「而」下無「已」字，「而」屬下讀。冊府卷七五五「而」下有「不」字，宋本冊府同殿本周書。</span>撫養兄弟子，情甚篤至。借人異書，必躬自錄本。至于疹疾彌年，亦未嘗釋卷。建德元年卒，時年五十九。贈晉州刺史。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	子鏡民，少聰敏，涉獵經史。爲大將軍、譚公會記室參軍。後歷宋王寔侍讀，<span class="jiaozhusup">按「寔」當作「實」，見卷一三校記第三條。</span>轉記室，遷司錄。宣政初，吏部上士。大象末，春官府都上士。漢弟尼。<span class="jiaozhusup">宋本、南本、北本、汲本無此三字，殿本當是以北史補，局本從殿本。</span>
</p>
<p class="em2" id="p34"><a class="gg-link" href="#p34" onclick="return changeColor(this);"></a>
	尼字景尼，性弘雅，有器局。起家奉朝請。除梁王東閤祭酒，遷從事中郎，加通直散騎常侍。隴西李際、范陽盧誕並有高名於世，與尼結忘年之交。魏恭帝元年，以本官從于謹平江陵，大獲軍實，<span class="jiaozhusup">宋本「大」作「南」，張元濟以爲作「大」是。按「南獲」猶言南征所獲，未必誤。</span>謹恣諸將校取之。餘人皆競取珍玩，尼唯取梁元帝素琴一張而已。謹深歎美之。六官建，拜御正下大夫。尋以疾卒。贈輔國將軍、隨州刺史。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	子之隱，趙王招府記室參軍。之隱弟師民，好學有識度，見稱於時。起家秦王（贇）〔贄〕府記室參軍，<span class="jiaozhusup">北史「贇」作「贄」。按周書卷一三、北史卷五八秦王名贄，不名「贇」，今據改。</span>仍兼侍讀。寬族弟鴻。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	鴻少恭謹，有幹略，歷官內外。孝閔帝踐阼，拜輔城公司馬，加儀同三司。爲晉公護雍州治中，累遷御正中大夫，進位開府儀同三司，轉民部中大夫。保定末，出爲中州刺史、九曲城主。鎮守邊鄙，甚有扞禦之能。衛公直出鎮襄州，以鴻爲襄州司馬。天和初，拜郢州刺史，轉襄州總管府長史，賜爵高邑縣侯。從直南征，軍敗，遂沒。尋卒於陳。朝廷哀之，贈豐資遂三州刺史。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	楊敷字文衍，華山公寬之兄子也。父暄，字景和。性朗悟，有識學。弱冠拜奉朝請，歷員外散騎侍郎、華州別駕、尚書右中兵郎中、輔國將軍、諫議大夫。以別將從魏廣陽王深征葛榮，爲榮所害。贈殿中尚書、華夏二州諸軍事、鎮西將軍、華州刺史。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
	敷少有志操，重然諾。每覽書傳，見忠臣烈士之事，常慨然景慕之。魏建義初，襲祖鈞爵臨貞縣伯，邑四百戶。除員外羽林監。大統元年，拜奉車都尉。歷尚書左士郎中、祠部郎中、大丞相府墨曹參軍、帥都督、平東將軍、太中大夫，加撫軍將軍、通直散騎常侍。魏恭帝二年，遷廷尉少卿。所斷之獄，號稱平允。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	孝閔帝踐阼，進爵爲侯，增邑并前八百戶。除小載師下大夫，使北豫州迎司馬消難，還，授使持節、蒙州諸軍事、蒙州刺史。先是蠻左等多受齊假署，數爲亂逆。敷推誠布信，隨方慰撫，蠻左等感之，相率歸附。敷乃送其首四十餘人赴闕，請因齊所假而授之。諸蠻等愈更感悅，州境獲寧。特降璽書勞問，加車騎大將軍、儀同三司。保定中，徵爲司水中大夫。夷夏吏民，乃荊州總管長孫儉並表請留之。時議欲東討，將委敷以舟艦轉輸之事，故弗許焉。陳公純鎮陝（西）〔州〕，以敷爲總管長史。五年，轉司木中大夫、<span class="jiaozhusup">宋本、南本、局本「西」都作「州」。按宇文純爲陝州總管見卷五武帝紀天和五年條和卷一三陳惑王純傳，今據改。又純出鎮陝州在天和五年（五七０年），而此傳系年上承前文的「保定中」（五六一－五六五年），似乎楊敷之爲長史和「五年轉司木中大夫」，都是保定中事。再加上後面又特提「天和六年」，更使人誤認以前都不是天和年事，實爲乖誤。「陳公純鎮陝州」上應有「天和中」三字，而刪去下文「天和六年」的「天和」二字，方合。</span>軍器副監。敷明習吏事，所在以勤察著名，每歲奏課居最，累獲優賞。進位驃騎大將軍、開府儀同三司。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
	天和六年，出爲汾州諸軍事、汾州刺史，進爵爲公，增邑一千五百戶。齊將段孝先率眾五萬來寇，梯衝地道，晝夜攻城。敷親當矢石，隨事扞禦，拒守累旬。孝先攻之愈急。時城中兵不滿二千，戰死者已十四五，糧儲又盡，公私窮蹙。齊公憲總兵赴救，憚孝先，不敢進軍。敷知必陷沒，乃召其眾謂之曰：「吾與卿等，俱在邊鎮，實願同心戮力，破賊全城。但彊寇四面攻圍日久，吾等糧食已盡，救援斷絕。守死窮城，非丈夫也。今勝兵之士，猶數百人，欲突圍出戰，死生一決。儻或得免，猶冀生還，受罪闕庭，孰與死於寇乎！<span class="jiaozhusup">冊府卷四００「乎」作「手」。</span>吾計決矣，於諸君意何如？」眾咸涕泣從命。敷乃率見兵夜出，擊殺齊軍數十人。齊軍眾稍卻。俄而孝先率諸軍盡銳圍之，敷殊死戰，矢盡，爲孝先所擒。齊人方欲任用之，敷不爲之屈，遂以憂懼卒於鄴<span class="jiaozhusup">北史卷四一楊敷傳、冊府卷四００「懼」作「憤」。按上云「敷不爲之屈」，疑作「憤」是。</span>。高祖平齊，贈使持節、大將軍、淮廣復三州諸軍事、三州刺史，諡曰忠壯。葬於華陰舊塋。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	子素，有文武材略。大象末，上柱國、清河郡公。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
	史臣曰：自三方鼎峙，群雄競逐，俊能馳騖，各吠非主。爭奮厲其智勇，思赴蹈於仁義。臨危不顧，前哲所難。趙善等或行彰於孝友，或誠顯於忠概，咸躬志力，俱徇功名。兵凶戰危，城孤援絕。楊敷、趙善，類龐德之勢窮；元定、裴寬，同黃權之無路。王旅不振，非其罪也。敷少而慷慨，終能立節，仁而有勇，其最優乎。楊𢶏屢有奇功，狃於數勝，輕敵無備，兵破身囚，未能遠謀，良可嗟矣。易曰：「師出以律，否臧凶。」傳曰：「不備不虞，不可以師。」其楊𢶏之謂也？
</p>
<br/>
</div></body></html>